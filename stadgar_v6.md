1. `Sammansättning` Föreningen utgör en sammanslutning av personer med intresse för eller anknytning till medicinsk statistik. Föreningen är ansluten som en sektion inom Svenska statistikfrämjandet. 

2. `Ändamål` Föreningens ändamål är att: 
    a) bidra till en förbättrad användning av statistiska metoder inom medicinska områden 
    b) utgöra ett forum för diskussioner avseende statistiska tillämpningar inom medicinska områden 
    c) eftersträva ett utbyte av yrkeskunskaper mellan föreningens medlemmar 
    d) representera svensk medicinsk statistik i internationella sammanhang, t.ex. European Federation of Statisticians in the Pharmaceutical Industry (EFSPI) 

3. `Medlemsskap` Medlem i föreningen kan den person bli som har intresse för, eller anknytning till, medicinsk statistik och som stöder föreningens ändamål. Ansökan om medlemskap ska godkännas av föreningens styrelse. Föreningens medlemmar ska också vara medlemmar i Svenska statistikfrämjandet, och medlemsavgift ska betalas till båda organisationerna. 

4. `Tidpunkt och kallelse` Kallelse till årsmöte ska skickas minst två veckor före mötet. Kallelse till övriga föreningsmöten och styrelsesammanträde ska tillsammans med ärendelista skickas mins t en vecka före mötet (sammanträdet). 

5. `Ärenden vid årsmöte` Vid föreningens årsmöte ska förekomma: 
    a) val av ordförande och protokollssekreterare för årsmötet, 
    b) val av medlem att jämte ordföranden justera dagens protokoll, 
    c) styrelsens berättelse samt fråga om ansvarsfrihet för styrelsen, 
    d) val av ordförande, sekreterare, kassör samt övriga styrelseledamöter, 
    e) förslag till representant i Svenska Statistikfrämjandets styrelse, som också är medlem eller adjungerad medlem i FMS styrelse, 
    f) val av två revisorer, 
    g) val av valberedning om tre personer, 
    h) val av representanter till externa organisationer, t.ex. EFSPI, 
    i) fastställande av eventuella årsavgifter.

6. `Styrelse` Föreningens styrelse, vald för ett år i sänder, utgörs av minst fem och högst sju personer, varav en ordförande, en sekreterare och en kassör. Ett beslut i styrelsen är giltigt om det bifalls av minst hälften av styrelsens ledamöter. Vid lika röstetal har ordföranden utslagsröst. Ordföranden enskild, kassören enskild eller två styrelsemedlemmar tecknar föreningen. Medlem bör ej ingå i styrelsen mer än tre år i följd. 

7. `Valberedning` Till årsmötet ska valberedningen framlägga förslag till ordförande, sekreterare, kassör och övriga styrelseledamöter, representant till Svenska statistikfrämjandets styrelse, två revisorer samt representanter till externa organisationer, t.ex. EFSPI 

8. `Beslut och omröstning` Omröstning vid föreningsmöte och årsmöte sker öppet; val sker dock med sluten omröstning om någon medlem begär det. Alla beslut fattas med enkel majoritet bland närvarande medlemmar med undantag för stadgeändringar (se punkt 9). Vid lika röstetal gäller den mening som ordföranden vid mötet biträder; vid sluten omröstning skiljer dock lotten. 

9. `Stadgeändring` Beslut om stadgeändring fattas på årsmöte med minst två tredjedelars majoritet. Förslag om sådan ändring ska vara väckt på tidigare styrelsesammanträde och ska vara intaget i kallelsen till årsmötet. 

10. `Överlåtelse av beslutanderätten` Föreningens representanter i externa organisationer, t.ex. EFSPI, ska återkommande rapportera till styrelsen.